<h1>Зеленський Володимир Олександрович</h1>
<p> Володи́мир Олекса́ндрович Зеле́нський (25 січня 1978, Кривий Ріг) — шостий і чинний Президент України з 20 травня 2019 року[13]. До вступу на посаду здобув популярність як шоумен, актор, комік, режисер, продюсер і сценарист. Був співвласником і художнім керівником «Студії Квартал-95» (2003—2019) та генеральним продюсером телеканалу «Інтер» (2010—2012).

Політичну кар'єру розпочав 2019 року та балотувався на виборах президента України 2019 року. За підсумками голосування обраний Президентом України[⇨].

Кар'єрний шлях розпочав з участі в КВК у командах «Запоріжжя — Кривий Ріг — Транзит», «Збірна Кривого Рогу» та «95-й квартал», в останній з яких Володимир Зеленський був капітаном, актором і автором більшості номерів [⇨]. 2003 року, після виходу з КВК, його команда «95-й квартал» почала давати концерти на телебаченні. Уже як «Студія Квартал-95» 2005 року команда створює шоу «Вечірній квартал», в якому Володимир Зеленський постає ідеологом, автором, режисером і провідним актором [⇨]. У 2010—2011 роках працював генеральним продюсером телеканалу «Інтер» [⇨]. Упродовж своєї кар'єри виступав у численних телепроєктах, найпримітніше — у ролі актора («Вечірній квартал»), ведучого («Київ вечірній», «Ліга сміху») та судді («Розсміши коміка») [⇨].

Володимир Зеленський брав участь у виробництві понад двох десятків кінофільмів і телесеріалів як актор (зокрема «Кохання у великому місті», «8 перших побачень», «Я, ти, він, вона»), продюсер (як-от «Свати», «Я буду поруч», «Кохання у великому місті 3»), сценарист («Свати»), а також був актором дубляжу («Хортон», «Пригоди Паддінгтона» та інші) [⇨].

Протягом 2015—2018 років Володимир Зеленський грав у телесеріалі «Слуга народу» роль Василя Голобородька — вчителя історії, якого обирають Президентом України. Телесеріал неодноразово звинувачували в політичній рекламі[14][15][16], а перші три серії третього сезону серіалу вийшли безпосередньо перед першим туром виборів Президента України 2019, у яких Володимир Зеленський брав участь як висуванець однойменної з телесеріалом партії «Слуга народу»[17] і здобув найбільшу кількість голосів. Після перемоги в другому турі виборів обраний на посаду Президента України [⇨].

Володимира Зеленського неодноразово критикувала громадськість [⇨]. З-поміж іншого його звинувачували у національній меншовартості[⇨] і зв'язках з олігархом Ігорем Коломойським [⇨]. Зеленський був фігурантом декількох історій, пов'язаних з офшорами [⇨] і приховуванням незадекларованого маєтку в Італії [⇨].

З початком російського вторгнення в Україну зайняв позицію, спрямовану на захист суверенітету України[18]. За оцінкою численних світових ЗМІ, Зеленський прийняв роль, якої від нього майже ніхто не очікував[19]. За версією журналу Time, Зеленський став найвпливовішою людиною 2022 року набравши 5 % голосів (понад 3,3 мільйона читачів)[20]. 12 червня 2022 став лауреатом премії імені Бориса Нємцова, за сміливість[21].

7 березня 2022 отримав Премію свободи імені Рональда Рейгана за «За його мужню боротьбу з тиранією та за його незламну позицію щодо свободи та демократії»[⇨]. 26 липня 2022 прем'єр-міністр Великої Британії Борис Джонсон вручив Зеленському премію лідерства імені Черчілля «за неймовірну мужність, опір і гідність перед обличчям варварського вторгнення Путіна». 28 липня 2022 був нагороджений найвищою нагородою Литви — орденом Вітовта Великого[⇨]. 25 вересня 2022 Зеленський став найпливовіших євреєм за версією видавництва The Jerusalem Post[22].</p>
